---
uuid: 053fd20d-7868-4cc5-8303-255540e71b6e
doc_type: smart_block
source_file: Fr†gor och svar under anbudstiden (GDPR).pdf
authority_level: PRIMARY
block_type: FULL_DOCUMENT
taxonomy_root: DOMAIN_OBJECTS
taxonomy_branch: ARTIFACTS
scope_context: FRAMEWORK_SPECIFIC
suggested_phase:
- general
topic_tags: []
entities: []
tags:
- under
- anbudstiden
- svar
- frgor
- och
- gdpr
- full_document
---

Frågor och svar

IT-konsulttjänster 2021
Referensnr: 10539

Publikt informationsmeddelande
Adda Inköpscentral AB 2022-03-30 08:30
I enlighet med avsnitt 1.2.1 i anbudsinbjudan har sökanden erhållit en prisbilaga som omfattar de anbudsområden som sökanden bjuds in att lämna anbud i. Denna skickade Adda inköpscentral ut 2022-03-28. I det fall ni inte erhållit någon prisbilaga ber vi er ställa en fråga gällande detta i frågor och svar-funktionen.

Publikt informationsmeddelande
Adda Inköpscentral AB 2022-04-27 13:40
Med anledning av Rysslands krig mot Ukraina har EU den 8 april 2022 beslutat om ett femte sanktionspaket i form av en EU-förordning (RÅDETS FÖRORDNING (EU) 2022/576 av den 8 april 2022 om ändring av förordning (EU) nr 833/2014 om restriktiva åtgärder mot bakgrund av Rysslands åtgärder som destabiliserar situationen i Ukraina). Sanktionerna innehåller bland annat åtgärder som direkt avser offentlig upphandling. Reglerna trädde ikraft den 9 april och innebär att det nu är förbjudet att tilldela eller fortsätta fullgörandet av offentliga kontrakt med rysk koppling. Förbudet träffar, utöver leverantören, även underleverantörer och företag vars kapacitet åberopas.

Inköpscentralen arbetar just nu med att ta fram en handlingsplan för att hantera de nya reglerna i Inköpscentralens upphandlingar och avtal. Inköpscentralen kommer inom kort att återkomma med en försäkran som varje anbudsgivare eller leverantör behöver skriva under och därigenom intyga att anbudsgivaren eller leverantören uppfyller de nya reglerna. Detta gör Inköpscentralen för att försäkra oss om att våra leverantörer och anbudsgivare inte är föremål för sanktioner enligt förordningen. Arbete pågår även med att sätta upp processer för hur vi kan undersöka och hantera eventuellt uppkomna situationer om det skulle visa sig att det finns leverantörer och anbudsgivare som är föremål för sanktioner. Vi arbetar också med att ta fram nya villkor som ska gälla för fullgörandet av våra ramavtal.

Inköpscentralen vill redan nu flagga för att Inköpscentralen med anledning av ovan kommer att begära in en försäkran eller motsvarande bevis där anbudsgivare på heder och samvete ska intyga att de uppfyller de nya reglerna och inte är föremål för förordningens sanktioner.

Publik fråga 106
Dold 2022-03-31 07:34
I ert förfrågningsunderlag uppger ni Takvolym på en totalsiffra och ger nedan uppgifter;
"Inköpscentralens befintliga ramavtal, IT-konsulttjänster 2016, har t.o.m. september 2021, d.v.s. efter tre år, omsatt cirka 477 miljoner SEK."
Vad vi kan utläsa bestod även då upphandlingen av 7 ramavtalsområden.
Vill ni förtydliga vad takvolym är för respektive ramavtal för varje anbudsområde?
Vill ni förtydliga vad befintliga ramavtal har omsatt per ramavtalsområde (AO)?

Publikt svar
Adda Inköpscentral AB 2022-03-31 13:44
IT-konsulttjänster 2016 bestod, liksom IT-konsulttjänster 2021, av sju anbudsområden. I ansökningsinbjudan avsnitt 1.1.8 framgår takvolymen för upphandlade myndigheters totala behov av de tjänster som omfattas av ramavtalet. Takvolymen är inte uppdelad per anbudsområde.
Av svar på fråga 57 under själva ansökningsperioden framgår omsättningen för de tre första åren för IT-konsulttjänster 2016 fördelat på de sju anbudsområdena.

Publik fråga 107
Dold 2022-04-04 12:51
Kommer Adda Inköpscentral att gå ut med mer information inför anbudssvar del 2?
Kommer ni att meddela vilka leverantörer som selekterats per anbudsområden?

Publikt svar
Adda Inköpscentral AB 2022-04-05 08:59
Nej, Inköpscentralen kommer inte gå ut med fler underlag än de som redan gått ut, d.v.s. anbudsinbjudan och prisbilaga till de sökande som bjudits in att lämna anbud. Däremot kan Inköpscentralen gå ut med ev. förtydliganden eller kompletteringar till anbudsinbjudan i enlighet med 2.2 i anbudsinbjudan.
Inköpscentralen kommer inte meddela vilka leverantörer som selekterats per anbudsområde under anbudstiden eftersom det råder absolut sekretess. Informationen kommer först delges i och med tilldelningsbeslutet.

Publik fråga 108
Dold 2022-04-04 13:40
Beräkning av jämförelsesumma
Till anbudssumman adderas 90 000 SEK och därefter görs ett prisavdrag för de totala mervärden som erhållits. Summan efter avdraget utgör anbudets jämförelsesumma. Se beräkningsmodell nedan:
Jämförelsesumma = Total anbudssumman i SEK + 90 000 SEK (möjligt mervärde) - Totala prisavdraget i SEK som anbudet erhåller för utvärderingskriterierna.
Fråga. Är det korrekt uppfattat att det maximala prisavdraget är SEK 90 000 per geografiskt anbudsområde? Alltså. Givet att en anbudsgivare erhållit SEK 40 000 i mervärde (som i exemplet) så kommer anbudsgivaren att erhålla SEK 40 000 i prisavdrag i samtliga geografiska anbudsområden som anbudsgivaren inbjudits att delta i och inkommit med anbudssvar för?

Publikt svar
Adda Inköpscentral AB 2022-04-05 09:01
Ja, det är korrekt uppfattat att det maximala prisavdraget är 90 000 SEK per anbudsområde.
Om, som i exemplet i frågan, en anbudsgivare erhållit 40 000 SEK i prisavdrag för utvärderingskriterierna så erhåller anbudsgivaren 40 000 i prisavdrag för samtliga anbudsområden som anbudsgivaren bjudits in och valt att lämna anbud på. Detta är dock förutsatt att anbudsgivarens arbetssätt är likadant i samtliga anbudsområden de lämnar anbud på. Skiljer sig anbudsgivarens arbetssätt åt i de olika anbudsområdena de lämnar anbud på, ska olika beskrivningar bifogas och utvärderas, se avsnitt 5.2.2 och 5.3.2 vilket kan innebära att prisavdraget blir olika för olika anbudsområden.

Publik fråga 109
Dold 2022-04-04 17:13
Bilaga 7 Ramavtalsutkast samt Bilaga 8 Allmänna villkor
Under punkt 7.7 anges "Inköpscentralen meddelar leverantören när prisjustering har skett och vilka de nya priserna är."
Under punkt 8.8 Priser och rätt till ersättning anges " Leverantören meddelar den upphandlande myndigheten när prisjustering har skett och vilka de nya priserna är."
Det framgår två olika skrivningar, vilket gör det otydligt vilken part som har ansvar att meddela när prisjustering har skett och vilka de nya priserna är. Vänligen förtydliga.

Publikt svar
Adda Inköpscentral AB 2022-04-05 18:12
Av kapitel 7, ramavtalsutkast framgår hur prisjusteringar hanteras i ramavtalet. I kapitel 8, allmänna kontraktsvillkor, framgår hur prisjusteringar hanteras i ingånget kontrakt när avrop genomförts genom en förnyad konkurrensutsättning. I avsnitt 8.8 under prisändringar framgår följande:
Timpriserna för tjänsterna enligt kontraktet får ändras i enlighet med den prisjustering som görs enligt ramavtalet. Leverantören meddelar den upphandlande myndigheten när prisjustering har skett och vilka de nya priserna är.

Publik fråga 110
Dold 2022-04-04 17:22
I Bilaga 9 Kontraktsvillkor så hänvisas det till bilaga 04 – Personuppgiftsbiträdesavtal och bilaga 05 – Säkerhetsskyddsavtal, dessa bilagor är inte bifogade, kan ni komplettera.

Publikt svar
Adda Inköpscentral AB 2022-04-05 18:14
Det stämmer. Vi har inte skickat med någon mall utan den upphandlande myndigheten får använda sin egen mall alternativt t.ex. SKR:s mall för personuppgiftsbiträdesavtal eller Säkerhetspolisens mall för säkerhetsskyddsavtal. Dataskyddsförordningen är tydlig med vilka villkor som uttryckligen ska framgå av ett personuppgiftsbiträdesavtal. Instruktionen till personuppgiftsbiträdet behöver anpassas och fastställas för respektive uppdrag. När det gäller tredjelandsöverföring av personuppgifter finns alternativa regleringar i avsnitt 8.2.9 och 9.2.9.

Publik fråga 111
Dold 2022-04-05 09:34
"Anbudsgivare som önskar att vissa uppgifter inte ska lämnas ut till annan enligt avsnitt 2.7 punkt 2, ska på anmodan från inköpscentralen snarast bifoga en separat version i PDF-format av de anbudshandlingar som innehåller sekretessuppgifter. De sekretessbelagda uppgifterna ska vara maskerade"
Är det korrekt uppfattat att en anbudsgivare ska vara beredda att skicka in maskerade dokument för hela anbudet ( inklusive del 1) eller bara för del 2?

Publikt svar
Adda Inköpscentral AB 2022-04-05 18:16
Anbudsgivare ska vara beredd att inkomma med maskerade dokument för själva anbudet, d.v.s. det som lämnas in i steg 2 enligt 2.8 i anbudsinbjudan.
Sökande har redan i steg 1 givits möjlighet att sekretessbelägga uppgifter i sin ansökan i enlighet med "Anmodan om sekretess" som sökande fått från Inköpscentralen via Tendsign i mars 2022. Inköpscentralen kommer tillåta motsvarande alternativ som framgår av "Anmodan om sekretess" för att sekretessbelägga uppgifter i anbuden som i ansökan.

Publik fråga 112
Dold 2022-04-06 10:31
5.2.2 Mervärde
"Observera att all information i lämnad beskrivning måste framgå av anbudet i TendSign. Inköpscentralen kommer inte att beakta innehåll på webbplatser som anbudsgivare hänvisar till eller länkar till i beskrivningen"
I dokument "5.2 Arbetssätt: Avvikelse- och klagomålshantering" samt "5.3 Arbetssätt: Utvecklings- och anpassningsförmåga" - är det godtagbart att hänvisning sker till redan inskickat material i del 1 av anbudet Adda IT- konsulttjänster 2021?
Alltså, är det godtagbart att i dokument "5.2 Arbetssätt: Avvikelse- och klagomålshantering" samt "5.3 Arbetssätt: Utvecklings- och anpassningsförmåga" hänvisa till dokumentet "Arbetssätt - Organisation för mottagande och besvarande av avropsförfrågningar" som är en del av anbudet (i del 1)

Publikt svar
Adda Inköpscentral AB 2022-04-07 10:36
Nej, det är inte OK att i anbudet hänvisa till den beskrivning som sökande lämnade i sin ansökan för begränsningskriteriet "Organisation för mottagande och besvarande av förfrågningar" i steg 1.
Däremot är det OK för anbudsgivaren att i anbudet använda samma information i beskrivningen avseende utvärderingskriterierna i avsnitt 5.2 och 5.3 som användes för begränsningskriteriet i den omfattning som anbudsgivaren anser är lämpligt.
Bedömning av mervärdet kommer således endast att göras utifrån de maximalt fyra sidorna som lämnas in för utvärderingskriterierna i avsnitt 5.2 respektive 5.3.

Publik fråga 113
Dold 2022-04-07 08:53
Fråga kopplad till anbudssvarets beståndsdelar. För att anbudet ska vara komplett tolkar vi det som att anbudsgivaren endast ska bifoga texterna "5.2.2 Mervärde - Arbetssätt: Avvikelse- och klagomålshantering" och "5.3.2 Mervärde - Arbetssätt: Utvecklings- och anpassningsförmåga" samt ifylld bilaga 01 - Priser.
Är det korrekt uppfattat?

Publikt svar
Adda Inköpscentral AB 2022-04-07 10:38
För att anbudet ska vara komplett ska bifogad bilaga 01 - Priser bifogas anbudet.
Utvärderingskriterierna i kapitel 5 är inte obligatoriska krav och behöver därmed inte bifogas anbudet för att anbudet ska anses vara komplett. Däremot behöver anbudsgivaren bifoga beskrivningarna i enlighet med avsnitt 5.2 och 5.3 i de fall anbudsgivaren ska ha möjlighet att erhålla mervärde för utvärderingskriterierna. Anbudsgivaren har inte möjlighet att komplettera anbudet med beskrivningarna i enlighet med 5.2 och 5.3 efter anbudstidens utgång.

Publik fråga 114
Dold 2022-04-07 11:33
Angående fakturering kan punkterna 8.7.2, 8.9, 9.7.2 och 9.9 tolkas som att fakturering får ske först efter att ett uppdrag har slutförts. Det anges (vår kursivering): ”En faktura ska betalas senast 30 kalenderdagar efter det att leverantören har skickat den till den upphandlande myndigheten förutsatt att leveransen har fullgjorts och fakturan har förfallit till betalning” och ”Leverantören ska skicka fakturan till den upphandlande myndigheten senast en månad efter leveransdatum”. Då konsulttjänster faktureras månatligen i efterskott, och skrivningarna i de utpekade punkterna innebär otydligheter avseende detta, undrar vi om dessa punkter kan justeras för att förtydliga att fakturering sker månatligen i efterskott för utfört arbete?

Publikt svar
Adda Inköpscentral AB 2022-04-11 16:32
Avsnitt 8.7.2 och 9.7.2 ska inte tolkas som att en faktura ska betalas först när ett uppdrag har slutförts. I avsnitt 8.9 och 9.9 anges att leverantören ska skicka fakturan till den upphandlande myndigheten senast en månad efter leveransdatum. Leveransdatum kan vara ett datum, t.ex. vid en enda leverans av ett mindre uppdrag, eller flera datum, t.ex. vid löpande leveranser av resurskonsulter eller flera delleveranser inom ett större uppdrag. Förutsatt att den upphandlande myndigheten inte har angivit något annat i sitt avrop, finns det inget i avtalsvillkoren som hindrar att leverantören fakturerar månatligen i efterskott för de tjänster som har utförts under den aktuella perioden.

Publik fråga 115
Dold 2022-04-07 11:33
Punkterna 8.3.2 och 9.3.2 innehåller vite för fel. För tiden innan acceptans bör leverantören inte drabbas av påföljder för fel (men självfallet ansvara för felrättning). Och för tiden efter acceptans ska leverantören rätta fel utan kostnad inom reklamationsfristen. Vi uppfattar ett vite för fel som orimligt och dessutom mycket ovanligt. För att möjliggöra anbud, kan Adda acceptera strykning av de delar av utpekade punkter som omfattar vite för fel?

Publikt svar
Adda Inköpscentral AB 2022-04-11 16:35
Vite för fel kommer i praktiken inte bli aktuellt vid leverans av uppdragsresultat eftersom resultatet utvärderas mot kraven först vid acceptanstest. Om fel konstateras är den första åtgärden avhjälpande, se avsnitt 8.2.5 och 9.2.5 samt 8.3.2 och 9.3.2 första meningen. Om felet i uppdragsresultatet kvarstår efter avtalad leveransdag föreligger försening. Vite för både fel och försening kommer inte utgå för samma avvikelse från kraven, se avsnitt 8.2.5 och 9.2.5 sista meningen.

Publik fråga 116
Dold 2022-04-07 11:35
Punkterna 8.2.4 och 9.2.4 reglerar inte rättigheter till immateriella rättigheter som respektive part innehar innan avtalet ingås. Det borde ligga i båda parters intresse att detta regleras och inte behöver överenskommas i varje uppdrag. Vi föreslår att följande läggs in i början av respektive punkt: ”Äganderätten till alla immateriella rättigheter som (i) en part innehar vid tidpunkten för kontraktets undertecknande eller (ii) en part utvecklar självständigt utan koppling till kontraktet ska kvarstå hos denne part. Om leveransen inbegriper material för vilket leverantören äger de immateriella rättigheterna erhåller den upphandlande myndigheten (om inte annat överenskommits) en evig, royaltyfri, icke-exklusiv och icke-överlåtbar licens att använda sådant material i sin verksamhet, i den utsträckning som krävs för användandet av leveransen.”
Kan det accepteras?

Publikt svar
Adda Inköpscentral AB 2022-04-11 16:38
Vi gör tillägg i Kontraktsvillkoren och Allmänna kontraktsvillkoren enligt förslaget.

Publik fråga 117
Dold 2022-04-07 11:34
Avseende indirekta skador anger punkterna 7.11.1, 8.5.1 och 9.5.1 att Leverantören ansvarar för direkta skador. Den faktiska omfattningen av ansvaret bör dock vara direkt angiven i avtalet med en tydlig differentiering av direkt och indirekt skada. Vi föreslår att de utpekade punkterna kompletteras med följande: ”Leverantören ansvarar inte indirekta skador såsom utebliven vinst, förväntad besparing eller produktionsbortfall.” Kan Adda acceptera ett sådant tillägg?

Publikt svar
Adda Inköpscentral AB 2022-04-12 11:47
Vi anser att det är tillräckligt tydligt att ansvaret omfattar endast direkta skador, med undantag för de skador som anges i avsnitt 8.5.2 och 9.5.2. Vi kommer därför inte göra några ändringar i villkoren.

Publik fråga 118
Dold 2022-04-07 11:35
Punkterna 8.5.2 och 9.5.2 anger att leverantörens ersättningsskyldighet innefattar ”merkostnader med anledning av intrånget, t.ex. ersättning för nedlagd arbetstid”. Det är brukligt att leverantörens ersättningsskyldighet innefattar (utöver skadestånd till tredje man) ersättning för rättegångskostnader och utredningsåtgärder, och vi antar att det är det senare som avses med skrivningen i de utpekade punkterna. Kan detta bekräftas av Adda och förtydligas i punkterna?

Publikt svar
Adda Inköpscentral AB 2022-04-12 11:50
Vi har utgått ifrån att den upphandlande myndigheten inte kommer att ha några sådana kostnader maa skrivningen i avsnitt 8.5.2 tredje stycket och 9.5.2 tredje stycket. Vi ser dock en poäng med att att vara ännu tydligare med det för det fall kostnader ändå uppkommer. Vi förtydligar avsnitt 8.5.2 och 9.5.2 tredje stycket enligt följande: "Om leverantören för den upphandlande myndighetens talan och myndigheten genom dom eller efter förlikning tvingas utge skadestånd eller ersättning till tredje man, ska leverantören ersätta myndigheten för det. Leverantören ska alltid ersätta den upphandlande myndigheten för merkostnader med anledning av intrånget. Det inkluderar, men är inte begränsat till, ersättning för nedlagd arbetstid, rättegångskostnader och kostnader för utredningsåtgärder. Ersättning ska i första hand avräknas från den ersättning som leverantören har rätt till för att utföra uppdrag enligt kontraktet."

Publik fråga 119
Dold 2022-04-11 18:28
Av punkten 8.2.9 och 9.2.9 framgår att den upphandlande myndigheten i samband med avrop skall ange vad som gäller avseende Leverantörens överföring av personuppgifter till tredje land. Kan ni vänligen bekräfta att ett sådant klargörande även skall lämnas avseende personuppgiftsbehandlingen i allmänhet, d.v.s. att den upphandlande myndigheten i respektive avrop skall ange om avropet innefattar personuppgiftsbehandling för myndighetens räkning samt vilket personuppgiftsbiträdesavtal som i så fall skall tillämpas?

Publikt svar
Adda Inköpscentral AB 2022-04-12 13:47
Ja, upphandlande myndighet ska ange i avropet om leverantören kommer behöva hantera personuppgifter för den upphandlande myndighetens räkning samt bifoga det personuppgiftsbiträdesavtal som kommer att tillämpas.

Publik fråga 120
Dold 2022-04-07 11:34
Enligt punkterna 7.11.1, 8.5.1 och 9.5.1 är leverantörens ansvar för tredjepartskrav obegränsat, vilket innebär att leverantörens ansvar är större om tredje part lider skada än om Adda/kunden själv lider skada (även om skadan är av samma art) vilket vi inte anser rimligt. Obegränsat ansvar brukar avgränsas till sådana tredjepartskrav som rör IPR-intrång. Vi undrar därför om det obegränsade ansvaret för samtliga tredjepartsskador skulle kunna strykas?

Publikt svar
Adda Inköpscentral AB 2022-04-13 10:37
Ansvaret för tredjemansskada i avsnitt 7.11.1 fjärde stycket punkt 1 och 2 samt avsnitt 8.5.1 och 9.5.1 femte stycket punkt a och b omfattas av beloppsbegränsningarna som anges i samma avsnitt. Ansvaret är alltså inte obegränsat. Vi avser att förtydliga enligt nedan. Vi förtydligar även att det är leverantörens agerande maa ramavtalet eller ett kontrakt som ska ha orsakat skada för tredje man i punkt 2/b.
"Ansvarsbegränsningarna ovan gäller inte om
1/a. leverantören enligt lag eller rättspraxis har ett längre gående ansvar för en skada (beloppsbegränsningarna ovan gäller dock),
2/b. den upphandlande myndigheten gentemot tredje man görs ansvarig för skada som uppstått på grund av leverantörens agerande med anledning av ramavtalet eller ett kontrakt och leverantören är skyldig att hålla den upphandlande myndigheten skadeslös enligt lag eller rättspraxis, lagakraftvunnen dom eller förlikning (beloppsbegränsningarna ovan gäller dock), eller
3/b. leverantören har orsakat skadan genom grov vårdslöshet eller uppsåt (beloppsbegränsningarna ovan gäller inte)."

Publik fråga 121
Dold 2022-04-14 09:01
Följdfråga till svaret på fråga 113.
Vi tolkar det som för att leverantörens anbud ska anses vara komplett och för att ha möjlighet att erhålla fullt mervärde ska leverantörens anbud bestå av beskrivningar 5.2 och 5.3 samt bilaga 01 priser.
Är det korrekt uppfattat?

Publikt svar
Adda Inköpscentral AB 2022-04-19 09:21
Ja, det är korrekt uppfattat.

Publik fråga 122
Dold 2022-04-19 14:02
Fråga angående punkterna 8.5.1 och 9.5.1
Ansvarsbegränsningar i kommersiella avtal brukar fastslås till en procent av det s.k. kontraktsvärdet. I de nu aktuella kontraktsvillkoren är ansvarsbegränsningen för leverantörens ansvar för ren förmögenhetsskada (vid avrop som görs under ramavtalet) bestämt till ett fast belopp vilket innebär att det saknas en koppling mellan ansvarsbegränsningen och avropets kontraktsvärde. Gällande avrop genom dynamisk rangordning kommer avropets kontraktsvärde sannolikt med råge understiga den fastslagna ansvarsbegränsningen om 5 mkr vilket leder till en procentuellt mycket hög ansvarsbegränsning.
I syfte att uppnå en mer rimlig ansvarsbegränsning som tydligare speglar kontraktsvärdet i respektive avrop, kan Adda tänkta sig att revidera ansvarsbegränsningen i punkterna 8.5.1 och 9.5.1 genom att byta ut beloppet om 5 mkr per skada och 5 mkr per år mot en procentsats av det avropets årliga kontraktsvärde?

Publikt svar
Adda Inköpscentral AB 2022-04-20 13:18
Båda varianterna på beloppsbegränsning förekommer, är vår uppfattning. Vi avser inte justera befintlig skrivning. Ansvaret för skada kommer naturligtvis aldrig överstiga den faktiska skadan. De angivna beloppen är standardiserade takbelopp.